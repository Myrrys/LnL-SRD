# Varusteet
Suurkaupunkien kauppakortteleissa kaukaisten maiden
karavaanien ja kauppalaivojen sisältö kohtaavat. Niissä on
esillä kaikkea liehuvista silkkikaavuista paksuihin turkiksiin ja
peruselintarvikkeista eksoottisiin mausteisiin. Kääpiöt tuovat
maanalaisista valtakunnistaan laadukkaita miekkoja ja kirveitä
myyntiin, haltiat esittelevät napakoita jousia ja maahiset
kiiltäviä jalokiviä. Näissä kulttuurien kohtaamispaikoissa voi
olettaa, että mitä tahansa tavaraa on myynnissä sitä etsivälle.
Seikkailijalle löytyy kaikkea kuviteltavissa olevaa varustetta,
mitä hän voi retkillään ikinä tarvita. Rajaseudun linnoitutetussa
pikkukylässä taasen myydään lähinnä tarvikkeita tutkimusmatkailijoille,
jotka varustautuvat viimeistä kertaa ennen
tuntemattomille maille suuntaamista.

Varustautuminen on osa seikkailijan työtä, kävi se missä
maailman kolkassa tahansa, oli valikoima laaja tai suppea, ja oli
kauppana kokonainen kauppakortteli tai sekatavarakauppa rajaseudulla.
Koskaan ei tiedä, milloin kieppi köyttä tai sorkkarauta
on tarpeen - puhumattakaan aseesta, jolla puolustaa itseään.

## Aloitusvarusteet
Luodessasi hahmon saat varusteita taustaasi ja hahmoluokkaasi
liittyen. Voi olla, että haluat kuitenkin päättää itsenäisemmin
monipuolisemmasta valikoimasta varusteita. Heitä hahmollesi
aloitusvarat seuraavan taulukon mukaisesti, jos haluat päättää
varusteet itse. Osta varusteet hahmosi varojen rajoissa. Sinä
itse päätät, miten hahmosi pääsi näihin varusteisiin käsiksi.
Ehkä hän peri ne, sai ostettua ne säästöillään tai jopa varasti ne
jostain.

### Aloitusvarat hahmoluokan mukaan

| Hahmoluokka | Varat |
| --- | --- |
| Barbaari | 2n4 x 10 kr |
| Bardi | 5n4 x 10 kr |
| Druidi | 2n4 x 10 kr |
| Loihtija | 3n4 x 10 kr |
| Munkki | 5n4 kr |
| Noita | 4n4 x 10 kr |
| Paladiini | 5n4 x 10 kr |
| Samooja | 5n4 x 10 kr |
| Taistelija | 5n4 x 10 kr |
| Temppeliritari | 5n4 x 10 kr |
| Varas | 4n4 x 10 kr |
| Velho | 4n4 x 10 kr |

## Kolikot
Tavallisia kolikoita on useita. Niiden arvo riippuu metallista,
josta ne on lyöty. Kolme kaikkein yleisintä kolikkoa ovat kultarahat
(kr), hopearahat (hr) ja kuparirahat (kup).

Rahan arvoa voi kuvaa hyvin, että yhdellä kultarahalla hahmosi
voi esimerkiksi ostaa makuupussin, hamppuköyden tai vuohen.
Kultaraha on myös summa, jonka hyvä käsityöläinen voi ansaita
päivässä. Kultaraha on yksikkö, jolla vaurautta ja vaihtoarvoa
mitataan, vaikka kolikkoa itseään ei kaupanteossa käytettäisi.

Kauppiaat voivat puhua satojen tai tuhansien kultarahojen arvoisista
sopimuksista tai kaupoista, mutta maksut itsessään ovat
velkakirjoina raaka-aineiden vaihdossa sovituilla suhteilla, jne.

Yksi kultaraha on arvoltaan kymmenen hopearahaa. Hopearahat
ovat yleisimmin käytössä maanviljelijöiden ja työläisten
keskuudessa. Hopearahalla saa työmiehen puolen päivän työn,
yön kehnossa majatalossa tai öljypullon.

Yksi hopearaha on arvoltaan kymmenen kuparirahaa. Ne ovat
yleisimmin käytössä kerjäläisten ja köyhien työläisten keskuudessa.
Yhdellä kuparirahalla saa ostettua kynttilän, soihdun tai
liidun.

Aarteiden joukosta löytyy silloin tällöin harvinaisista metalleista
lyötyjä kolikoita. Platinarahat (pr) ja elektrumrahat (er)
ovat peräisin muinaisista, kauan aikaa sitten tuhoutuneista
valtakunnista. Ne herättävät joskus epäilyksiä, ja niillä maksavan
tunnistaa helposti raunioita tutkivaksi tai hautaholveja
ryöstäväksi seikkailijaksi. Elektrumraha on kullan ja hopean
sekoitusta ja se on viiden hopearahan arvoinen. Platinaraha on
kymmenen kultarahan arvoinen.

Yksi kolikko painaa 30 grammaa ja 100 kolikkoa painaa 3 kiloa.

### Vaihtokurssit

| Raha | KUP | HR | ER | KR | PR |
| --- | --- | --- | --- | --- | --- |
|Kupari (ku) | 1 | 1/10 | 1/50 | 1/100 | 1/1000 |
|Hopea (hr) | 10 | 1 | 1/5 | 1/10 | 1/100 |
|Elektrum (er) | 50 | 5 | 1 | 1/2 | 1/20 |
|Kulta (kr) | 100 | 10 | 2 | 1 | 1/10 |
|Platina (pr) | 1000 | 100 | 20 | 10 | 1 |

## Aarteen myyminen
Tulet seikkailujen aikana poimimaan mukaasi aarteita, varusteita,
aseita, haarniskoita ja joskus melkein mitä tahansa, mitä
ei ole naulattu kiinni lattiaan. Yleensä voit myydä aarteet ja
muut löytösi lähimmässä kaupungissa olettaen, että siellä on
kauppiaita ja muita ostajia, jotka ovat kiinnostuneita niistä.

**Aseet, haarniskat ja muut varusteet.** Yleensä vahingoittumattomista 
aseista, haarniskoista ja muista varusteista saa
puolet niiden hinnasta. Hirviöiden käyttämät aseet ja haarniskat
ovat yleensä niin huonossa kunnossa, että harvempi suostuu
maksamaan niistä yhtään mitään.

**Taikaesineet.** Taikaesineiden myynti on haastavaa. Taikajuomalle
ei ole kovin vaikea löytää ostajaa, mutta taikamiekan tai
vastaavan voi ehkä ostaa vain hyvin varoissaan oleva aatelinen.
Taikaesineitä on harvoin myynnissä missään, ja niitä ei
pitäisi koskaan ajatella vain esineinä, joista helposti luovutaan
muutaman kultakolikon toivossa. Niitä ei myöskään yleensä saa
käsiinsä edes maksamalla tarpeeksi.

**Jalokivet, korut ja taide.** Nämä esineet säilyttävät täyden
arvonsa markkinoilla, ja ne voi joko myydä tai niitä voi käyttää
rahan asemasta. Joidenkin hyvin arvokkaiden esineiden kohdalla
tosin pelinjohtaja voi vaatia löytämään tarpeeksi varoissaan
olevan ostajan, jonka etsiminen voi olla jo seikkailu itsessään.

**Kauppatavara.** Rajaseuduilla vallitsee usein vaihtotalous. Rautatangot,
suola, karja, jauhot yms. säilyttävät täyden arvonsa, ja
niitä voidaan käyttää rahan asemasta.

----

Seuraava [Haarniskat ja kilvet](Haarniskat_ja_kilvet)